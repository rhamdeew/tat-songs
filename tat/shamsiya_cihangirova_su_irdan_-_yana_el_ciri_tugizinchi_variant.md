# Оригинал

### Шәмсия Җиһангирова / Су Ирдан - Яңа ел җыры (тугызынчы вариант)

```
Яңа еллар җитте тагын, дуслар, күрәмсез?!
Артта калсын узган елда ниләр күргәнсез.
Иске елдан бәхет-шатлык яңага күчсен,
Яңа елда һәр көнегез сөенеп үтсен!

Яңа ел белән, һай, якын дусларым!
Котлап сезне чын күңелдән ни телим тагын?!
Илебездә, өебездә иминлек булсын,
Һәр көнегез иман белән, нур белән тулсын!

Җыелышыйк бергә-бергә мул табыннарда,
Бәрәкәтле гомер телик дус-якыннарга.
Яңа елны каршы алыйк җырлашып кына,
Изге теләк, матур уйлар уйлашып кына.

Яңа ел белән, һай, якын дусларым!
Котлап сезне чын күңелдән ни телим тагын?!
Яшәү дәрте җаныгыздан гел ташып торсын,
Игелекләр эшләү уе гел артып торсын!

Яңа елны иңне-иңгә, дус-тату узсак,
Бер-беребезгә миһербанлы, шәфкатьле булсак, —
Бу дөньяның нигъмәтләре һәркемгә җитәр,
Алдагы яңа еллар да бәхеттә үтәр.

Яңа ел белән, һай, якын дусларым!
Котлап сезне чын күңелдән ни телим тагын?!
Алдагы теләкләремә өстисем килә:
Бәхет елы булсын иде һәрбер кешегә!
```
