# Оригинал

### Роберт Миңнуллин / Рамил Курамшин - Сабантуй бүген бездә!

```
Шатлыклар күңелебездә,
Ал кояш күгебездә!
Килегез, дуслар, кунакка —
Сабантуй бүген бездә!

Иң уртага утыртканнар
Иң озын бер колганы —
Колганың да бик тиз генә
Менеп булмый торганы.

Җиңгиләр бире җибәргән
Бизәкле бүләкләрен,
Ә малайлар көрәшергә
Сызганган беләкләрен.

Ә кызлар киеп чыкканнар
Иң матур күлмәкләрен.
Латыйп бабай төяп килгән
Иң ныклы чүлмәкләрен.

Абыйлар алып килгәннәр
Иң җитез юртакларын.
Гармунчылар алып чыккан
Җырларның уртакларын.

Җилферди чиккән сөлгеләр!
Бүләкләр — күбебезгә!
Көрәшик тә, узышыйк та —
Сабантуй бүген бездә!
```
