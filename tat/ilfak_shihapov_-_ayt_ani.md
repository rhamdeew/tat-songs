# Оригинал

### Илфак Шиһапов - Әйт, әни

```
Яланаяк зәңгәр күзле сабый
Бу тормышта бик күпне аңламый.
Ул, дөньяда барысын белүче
Әнисеннән кабат-кабат сорый.
Нигә, әни, бу күкләр гел зәңгәр,
Нигә сары икән бу бәбкәләр?
Ник кайнар кояш, нигә салкын ай,
Ник кычыткан авырттыра шулай?
Әйт әле, әни, кая китәләр,
Бик картайгач бабайлар-әбиләр?
Әйт әле, әни, кая китәләр,
Бик картайгач бабайлар-әбиләр?

Нигә, әни, пешерә бу ялкын,
Нигә җәйләр җылы, кышын салкын?
Ник бу абый безнеңчә сөйләми,
Нигә этләр урманда яшәми?
Бу кибеттә нәрсәләр саталар,
Ник төннәрен йокларга яталар?
Каян кайта, бу кошлар яз көне,
Кем зәңгәргә буяган бу күлне?
Син кушмасаң, мин чыкмам уйнарга,
Тик, әнием, беркайчан картайма!
Син кушмасаң, мин чыкмам уйнарга,
Тик, әнием, беркайчан картайма!

Нигә, әни, кошларга аталар?
Нигә, әни, бу өйне ваталар?
Нигә җирдә йоклаган бу абый?
Һаман сорый, һаман сорый сабый..
Нәрсә яхшы була? Нәрсә начар?
Кай тарафка илтә кайсы юллар?
Һәр сорауга җаваплар бирергә,
Тик әниләр барысын да белә…
Әйт әле, әни, нигә кешеләр
Кайчакларда бер ялгыз яшиләр?
Әйт әле, әни, нигә кешеләр
Кайчакларда бер ялгыз яшиләр?

Яланаяк зәңгәр күзле бала
Әзерләнә тормышка атларга.
Тел очына сораулар эленгән,
Иң беренче җаваплар әнидән.
Нигә төнлә биклиләр ишекне?
Нигә әни еладың бер көнне?
Кай җирләрдән алдыгыз сез мине?
Безнең әти яратамы сине?
Кайчакта мин караңгыдан куркам,
Мин, әнием, сине бик яратам!
Кайчакта мин караңгыдан куркам,
Мин, әнием, сине бик яратам!
```
